---
tags: 精 气 血 津液 神
pages: 053 054
---
```
《素问·六节藏象论》：
		余闻气合而有形，因变以正名。天地之运，阴阳之化，其于万物，孰少孰多，可得闻乎？岐伯曰：悉哉问也！天至广不可度，地至大不可量，大神灵问，请陈其方……天食人以五气，地食人以五味。五气入鼻，藏于心肺，上使五色修明，音声能彰。五味入口，藏于肠胃，味有所藏，以养五气，气和而生，津液相成，神乃自生。

《素问·五脏别论》：
		胃者，水谷之海，六腑之大源也。五味入口，藏于胃，以养五脏气。

《素问·宣明五气》：
		心为汗，肺为涕，肝为泪，脾为涎，肾为唾，是谓五液。

《素问·八正神明论》：
		帝曰：何谓神？岐伯曰：请言神。神乎神，耳不闻，目明心开而志先，慧然独悟，口弗能言，俱视独见，适若昏，昭然独明，若风吹云，故曰神。

《素问·痹论》：
		帝曰：荣卫之气亦令人痹乎？岐伯曰：荣者，水谷之精气也，和调于五脏，洒陈于六腑，乃能入于脉也。故循脉上下，贯五脏，络六腑也。卫者，水谷之悍气也，其气悍疾滑利，不能入于脉也，故循皮肤之中，分肉之间，熏于盲膜，散于胸腹。逆其气则病，从其气则愈。不与风寒湿气合，故不为痹。

《素问·天元纪大论》：
		阴阳不测谓之神。

《素问·五常政大论》：
		根于中者，命曰神机，神去则机息。根于外者，命曰气立，气止则化绝。

《灵枢·营气》：
		黄帝曰：营气之道，内谷为宝，谷入于胃，气传之肺，流溢于中，布散于外，精专者行于经隧，常营无已，终而复始，是谓天地之纪。

《灵枢·口问》：
		人之哀而泣涕出者，何气使然？岐伯曰：心者，五脏六腑之主也；目者，宗脉之所聚也，上液之道也；口鼻者，气之门户也。故悲哀愁忧则心动，心动则五脏六腑皆摇，摇则宗脉感，宗脉感则液道开，液道开故泣涕出焉。液者，所以灌精濡空窍者也，故上液之道开则泣。

《灵枢·决气》：
		黄帝曰：余闻人有精、气、津、液、血、脉，余意以为一气耳，今乃辨为六名，余不知其所以然。岐伯曰：两神相搏，合而成形，常先身生，是谓精。何谓气？岐伯日：上焦开发，宣五谷味，熏肤、充身、泽毛，若雾露之溉，是谓气。何为津？岐伯曰：腠理发泄，汗出溱溱，是渭津。何谓液？岐伯曰：谷入气满，淖泽注于骨，骨属屈伸，泄泽，补益脑髓，皮肤润泽，是谓液。何谓血？岐伯曰：中焦受气取汁，变化而赤，是谓血。何谓脉？岐伯曰：壅遏营气，令无所避，是谓脉。

《灵枢·胀论》：
		卫气之在身也，常然并脉，循分肉，行有逆顺，阴阳相随，乃得天和。

《灵枢·五癃津液别》：
		水谷皆入于口，其味有五，各注其海，津液各走其道。故上焦出气，以温肌肉，充皮肤，为津；其留而不行者，为液。天暑衣厚则腠理开，故汗出；寒留于分肉之间，聚沫则为痛。天寒则腠理闭，气涩不行，水下流于膀胱，则为溺与气。

《灵枢·五癃津液别》：
		故五脏六腑之津液，尽上渗于目，心悲气并则心系急，心系急则肺举，肺举则液上溢。夫心系急，肺不能常举，乍上乍下，故咳而泣出矣。

《灵枢·五味》：
		水谷皆入于胃，五脏六腑皆禀气于胃。五味各走其所喜，谷味酸，先走肝；谷味苦，先走心；谷味甘，先走脾；谷味辛，先走肺；谷味咸，先走肾。

《灵枢·五味》：
		黄帝曰：营卫之行奈何？伯高曰：谷始入于胃，其精微者，先出于胃之两焦，以溉五脏，别出两行，营卫之道。其大气之抟而不行者，积于胸中，命曰气海，出于肺，循喉咽，故呼则出，吸则入。

《灵枢·九针论》：
		五液，心主汗，肝主泣，肺主涕，肾主唾，脾主涎，此五液所出也。

《灵枢·痈疽》：
		血和则孙脉先满溢，乃注于络脉，络脉皆盈，乃注于经脉。
```